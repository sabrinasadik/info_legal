Reglement voor telewerk – {COMPANY}
24 oktober 2018

```
Dit reglement regelt het telewerk binnen {COMPANY}. Het kan op elk ogenblik worden gewijzigd of
ingetrokken door {COMPANY}. Wijzigingen zullen worden gecommuniceerd via e-mail. De laatste
versie van dit reglement is steeds consulteerbaar op intranet.
```

## Is dit reglement op mij van toepassing?

Dit reglement is van toepassing op alle werknemers van {COMPANY}.

## Wat is telewerk?

Telewerk is een organisatie van het werk waarbij je op vrijwillige basis een deel van je prestaties
thuis uitvoert door gebruik te maken van informatietechnologie (inloggen op het {COMPANY},
netwerk, e-mail, internet, gsm, etc.).

## Wie kan telewerken?

Het telewerk staat open voor alle werknemers van {COMPANY}, met uitzondering van de functies
waarvoor telewerk technisch of organisatorisch niet haalbaar is. Op dit ogenblik zijn de functies van
receptionist daarom uitgesloten van het telewerk.

Als je wil telewerken, moet je daartoe een aanvraag indienen bij de personeelsdienst, na de
haalbaarheid besproken te hebben met je leidinggevende. De onderneming heeft steeds het recht
om je aanvraag te weigeren, bijvoorbeeld omdat je nog niet beschikt over de capaciteiten om het
werk zelfstandig thuis te kunnen uitoefenen, omdat je aanwezigheid op kantoor vereist is voor de
goede uitvoering van de functie of omdat je leidinggevende een persoonlijk contact nuttig acht.
Alvorens te beslissen over een aanvraag, zal de personeelsdienst steeds je leidinggevende
consulteren.

Wanneer je aanvraag tot telewerk wordt goedgekeurd, wordt een bijlage bij de
arbeidsovereenkomst gesloten waarin de modaliteiten van het telewerk geregeld worden.
Kan ik verplicht worden te telewerken?
Neen. Telewerk vereist steeds het akkoord van beide partijen (jezelf en {COMPANY}).

## Hoeveel dagen per week mag ik telewerken?

Telewerk wordt toegestaan ten belope van maximaal vier dagen per week.
Het aantal dagen telewerk wordt vastgelegd in een bijlage bij je arbeidsovereenkomst die gesloten
wordt bij de aanvang van het telewerk. Het aantal dagen kan op elk ogenblik in onderling overleg
gewijzigd worden.

De beslissing over het aantal dagen telewerk zal afhangen van verschillende factoren: het aantal
aangevraagde telewerkdagen, de mate van zelfstandigheid in de uitvoering van het werk, de
vereisten van de job, etc.

## Wordt het telewerk op vaste dagen georganiseerd?

We zullen elke week afspreken op welke dagen je kan telewerken. In de mate van het mogelijke
zullen we ernaar streven vaste dagen te bepalen. Toch zullen die dagen nooit helemaal vast zijn.
Wanneer je aanwezigheid op kantoor vereist is (bijvoorbeeld omwille van een vergadering), zal je
naar kantoor moeten komen, ook wanneer je op die dag normaal zou telewerken. Het telewerk kan
nooit een geldige reden zijn om afwezig te blijven op een vergadering of een evenement waar je
aanwezigheid gewenst was.

## Hoe moet ik mijn telewerkdagen communiceren?

Wij vragen dat je de met je leidinggevende overeengekomen telewerkdagen in je digitale agenda
aangeeft. Wanneer deze dagen wijzigen, moet je dit ook aanpassen in je agenda.

## Mag ik halve dagen telewerken?

Het telewerk wordt opgenomen in hele dagen. Het is niet de bedoeling om ’s ochtends te telewerken
en in de namiddag naar kantoor te komen of vice versa.

## Mag ik vrij kiezen waar ik werk op een telewerkdag?

Het is de bedoeling dat je thuis werkt op een telewerkdag, in een daartoe uitgerust bureau. In
uitzonderlijke omstandigheden kan je ervoor kiezen op een andere locatie te werken, voor zover je
daar rustig en ongestoord kan werken en voor zover je je hiërarchisch leidinggevende daarvan
schriftelijk en op voorhand hebt ingelicht. Het is zeker niet de bedoeling om te werken in een
openbare ruimte, zoals een coffee-shop, bibliotheek of park.

## Wat wordt er van mij verwacht tijdens het telewerk?

Wij verwachten dat je tijdens het telewerk minstens even productief bent als wanneer je hetzelfde
werk op kantoor uitvoert. Het is niet de bedoeling om tijdens je telewerktijd huishoudelijke klussen
op te knappen, kinderen op te vangen, te sporten of andere activiteiten uit te oefenen die los staan
van de uitvoering van het werk.

Wij verwachten verder dat je van 9u tot 17u op elk ogenblik bereikbaar bent per telefoon en per e-
mail (eventueel smartphone).

Wij verwachten dat je spontaan communiceert met je hiërarchisch leidinggevende over je
werkzaamheden tijdens het telewerk. Hoewel telewerk evidente voordelen heeft, heeft het als
belangrijkste nadeel dat de intermenselijke contacten verminderen. Alle betrokken partijen moeten
zich daarvan bewust zijn en extra inspanningen doen om voldoende te communiceren.
Wij verwachten ten slotte dat je alle nodige maatregelen neemt om de confidentialiteit van de
bedrijfsinformatie te waarborgen. Je professionele laptop is enkel voor eigen gebruik bestemd en
derden (inclusief gezinsleden) mogen niet op die laptop te werken. Wanneer je de laptop achterlaat,
dien je het scherm te vergrendelen met een paswoord.

## Heb ik vaste arbeidsuren op een telewerkdag?
Neen. Als telewerk val je niet onder de wettelijke regels over arbeidsduur. Je hebt dus enige vrijheid
in de organisatie van je arbeidstijd, met dien verstande dat:

- je minstens 7u36 per dag effectief moet werken;
- je van 9u tot 17u telefonisch en per e-mail (eventueel smartphone) bereikbaar moet zijn.

Aangezien wij tijdens het telewerk geen toezicht kunnen uitoefenen op je arbeidsuren en aangezien
je op dat ogenblik ook niet onderworpen bent aan de wettelijke regels over arbeidsduur, heb je in
geen geval recht op inhaalrust of overloon voor prestaties op een telewerkdag.

## Heeft telewerk impact op mijn loon?

Neen. Telewerk heeft geen impact op het loon en op de voordelen.

Maaltijdcheques worden ook toegekend voor telewerkdagen, volgens dezelfde regels als voor
gewerkte dagen op kantoor.

Werknemers die over een bedrijfswagen beschikken, behouden deze uiteraard, zonder impact op de
wagencategorie of het belastbaar voordeel.

## Moet ik zelf instaan voor een kantoor en het materiaal?

{COMPANY} stelt het volgende materiaal ter beschikking:

- laptop computer en software;
- internetverbinding

Wanneer je op basis van je functie reeds een gsm-toestel met abonnement hebt ontvangen van
{COMPANY}, kan je dit uiteraard ook gebruiken bij de uitvoering van het telewerk. Wanneer je op basis
van je functie geen recht hebben op een gsm-toestel of abonnement van {COMPANY}, zal je dit ook
niet ontvangen wanneer je vrijwillig kiest voor telewerk. Je zal dan zelf moeten zorgen voor een vaste
telefoonlijn of gsm-abonnement waarop je telefonisch bereikbaar bent.

Je moet zelf zorgen voor de resterende infrastructuur en materiaal:

- bureau of andere ruimte waar rustig en ongestoord gewerkt kan worden;
- bureau-inrichting;
- verwarming en verlichting van de bureauruimte;
- klein kantoormateriaal.

## Waar kan ik terecht in geval van technische problemen met mijn computer of internetverbinding?

In geval van technische problemen dien je een ticket aan te maken via
https://docs.greenitglobe.com/gig/org_support/issues

## Wat moet ik doen wanneer ik door externe omstandigheden niet kan werken?

Wanneer technische problemen ervoor zorgen dat je niet kan werken (bijvoorbeeld: computercrash,
elektriciteitspanne), moet je zo snel mogelijk contact opnemen met je leidinggevende of, in diens
afwezigheid, met de personeelsdienst. Wij zullen dan samen de beste oplossing uitwerken. {COMPANY} kan verlangen dat je in een dergelijk geval naar kantoor komt om het werk voort te zetten en je
zal een dergelijk verzoek niet kunnen weigeren.

## Moet ik een verzekering afsluiten als ik beslis te telewerken?

Neen, dat is niet nodig. Het is wel aangewezen te controleren dat je woningverzekering geen clausule
bevat die je verbiedt professionele activiteiten uit te oefenen in je woning.
Wat gebeurt er wanneer ik het slachtoffer word van een ongeval tijdens mijn telewerk?
Een ongeval dat het gevolg is van de uitoefening van het werk, zal gedekt worden door de
arbeidsongevallenverzekering van {COMPANY}, binnen de wettelijke grenzen en voorwaarden. Er is
geen verschil met de situatie waarbij het ongeval zich voordoet op kantoor. Je moet elk ongeval
onmiddellijk rapporteren aan de personeelsdienst.

In dit kader is het van groot belang om te werken op de overeengekomen plaats, want de wet
voorziet het volgende vermoeden:

*Het ongeval overkomen aan de telewerker wordt, behoudens tegenbewijs, geacht overkomen te zijn
tijdens de uitvoering van de arbeidsovereenkomst:*

- 1. wanneer het ongeval gebeurt op de plaats of de plaatsen die deze laatste schriftelijk heeft gekozen
als de plaats om zijn werk te verrichten;
- 2. wanneer het ongeval gebeurt tijdens de periode van de dag die schriftelijk voorzien werd als de
periode waarin arbeid kan verricht worden. Bij ontstentenis van dergelijke vermelding in de
schriftelijke overeenkomst zal het vermoeden van toepassing zijn tijdens de werkuren die de
telewerker zou moeten presteren indien hij in de lokalen van de werkgever zou tewerkgesteld zijn

## Worden de kosten van het telewerk vergoed?

{COMPANY} betaalt een forfaitaire vergoeding voor de kosten van het telewerk. Deze wordt
vastgelegd in een addendum bij de arbeidsovereenkomst. Door het telewerk te aanvaarden, ga je
akkoord dat deze forfaitaire vergoeding alle kosten die voortvloeien uit het telewerk dekt en zie je af
van het recht een hogere vergoeding te vorderen.

## Wat moet ik doen ingeval van ziekte op een telewerkdag?

Bij ziekte of ongeval moet je dezelfde procedure volgen als wanneer je ziek bent op een normale
kantoordag. Dit betekent concreet dat je:

- je leidinggevende of de personeelsdienst onmiddellijk telefonisch moet inlichten over je
arbeidsongeschiktheid, bij voorkeur voor de aanvang van de dagtaak en ten laatste om 10
uur ’s ochtends;
- je arbeidsongeschiktheid binnen de twee werkdagen moet bewijzen aan de hand van een
medisch getuigschrift;
- beschikbaar moet zijn voor een bezoek door de controlearts.

## Is het arbeidsreglement op mij van toepassing tijdens het telewerk?

Ja. Alle regels van het arbeidsreglement blijven van toepassing tijdens telewerkdagen, behoudens
wanneer daar uitdrukkelijk van afgeweken wordt in dit reglement (bijvoorbeeld voor wat betreft de
naleving van de arbeidsduurgrenzen tijdens het telewerk).

## Welke controle kan er plaatsvinden op mijn bezigheden tijdens het telewerk?

{COMPANY} kan de naleving van dit reglement en de uitvoering van de taken op elk ogenblik
controleren. Je moet beseffen dat je privacy tijdens de uitvoering van het werk beperkt is en dat je
geen privé aangelegenheden dient te regelen via je bedrijfscomputer. Alle informatie op die
computer wordt geacht van professionele aard te zijn en kan bijgevolg doorzicht en gelezen worden
door {COMPANY} en haar aangestelden, binnen de grenzen van de wet.
Teneinde de naleving van de wetgeving inzake welzijn op het werk te controleren, kan {COMPANY} en
haar aangestelden je arbeidsplaats thuis op elk ogenblik bezoeken.

## Hoe kan het telewerk beëindigd worden?

Zowel jijzelf als {COMPANY} kunnen het telewerk stopzetten met een opzegtermijn van één maand. De
opzegging moet gebeuren door middel van een aangetekende brief of door overhandiging van een
brief in ruil voor een ontvangstbewijs. De opzegging gaat in op de eerste werkdag na de verzending
of overhandiging van de opzegbrief.

{COMPANY} kan het telewerk bovendien ook onmiddellijk en zonder opzegtermijn stopzetten wanneer
blijkt dat je misbruik maakt van het telewerk of wanneer je dit reglement niet naleeft.

De beëindiging van het telewerk kan nooit beschouwd worden als een eenzijdige wijziging van een
essentieel bestanddeel van de arbeidsovereenkomst. Zij kan dus nooit gelijkgesteld worden met een
beëindiging van de arbeidsovereenkomst zelf.

## Wat gebeurt er bij schending van dit reglement?

Wanneer {COMPANY} vaststelt dat je misbruik maakt van het telewerk of dat je de regels uit dit
reglement schendt, kunnen één of meerdere van de volgende maatregelen getroffen worden in
functie van de ernst van de feiten:

- onmiddellijke beëindiging van het telewerk;
- disciplinaire sanctie, conform het arbeidsreglement;
- ontslag, al dan niet om dringende reden.

{SIGN}
